+++
title = "Львові «Балерина без пуантів» американки Ірени Коваль вела дорослих у дитинство"
date = "2015-10-03T13:39:46+02:00"
tags = ["interviews", "barefoot ballerina"]
categories = ["interviews"]
menu = ""
banner = "static/banners/interview-banner.png"
+++

Після успішного представлення у Києві американська письменниця українського походження Ірена Коваль навідалася й до Львова зі своєю новою книгою – казкою для дорослих «Балерина без пуантів».

Про це повідомила кореспондентка ЗІКу.

Авторка свого часу наїздилася світом, подорожувала різними містами Америки і Європи, а на початку дев’яностих минулого століття жила кілька років у Києві. Літературознавець Ірена Коваль, працюючи позаштатним кореспондентом на «Радіо Свобода», багато спілкувалася із столичними діячами театру. Каже – тричі на тиждень відвідувала різні постановки. І саме тут, в Києві, у ній народилося бажання й самій писати. Почала з театральних постановок. Авторка пише англійською, а потім дає свої роботи на переклад. Така ж доля була і в «Балерини без пуантів».

Письменниця Євгенія Кононенко у вступному слові до казки, написала, що залишатися всупереч рокам дитиною – це ніколи не втрачати здатність гостро відчувати, щиро перейматися, народжувати ідеї та вбачати їх у житті. Саме такою дорослою дитиною є авторка, Ірена Коваль.
Сама письменниця стверджує, що залишитися дитиною їй дав змогу коханий чоловік, що ніколи не очікував від неї практицизму чи приземленості, а завжди підтримував у всіх починаннях. Як наслідок, Ірена Коваль мала всі умови для того, аби відбутися як автор та реалізувати себе в інших сферах життя. Так чоловік дав їй здатність літати.

Саме цьому таланту – літати – й присвячено казку. У книзі головна героїня – балерина Ґабі. Вона «повстає проти сили земного тяжіння і відривається від землі для вільних польотів» (відповідно до вступного слова авторки). Це метафора здатності залишатися дитиною всупереч страхам, клопотам і проблемам споживацького суспільства, заручниками якого усі ми є. І що важливо – такими заручниками ми стаємо часто добровільно.

У випадку з балериною Ґабі все відбувалося таким чином, що вона, вихована у дуже строгих рамках, свого часу була спокушена шоколадом. І з того часу почався її власний шлях подолання нав’язаних рамок і встановлення своїх – таких, значення яких вона сама розуміла. Це дорога пізнання добра і зла, етики, природи і мистецтва людини. Все це вона переживає на власному досвіді. Стає уособленням метаморфози. Із делікатної, чистої та незахищеної малої балерини стає балериною-товстухою, а потім знову повертається до тендітності. Впродовж цього шляху літати може завжди – завдяки тому, що в душі залишається дитиною, є щирою і люблячою.

Видання дуже естетичне, сам текст цікавий і захоплюючий судячи з уривків, які було зачитано на представленні. Казка для дорослих «Балерина без пуантів» не є моралізаторською. Вона просто відображає у формі фантазії реалії нашого життя, залишаючи за читачем право самостійно робити висновки. Для цього у книзі є все: сатира і гумор, сюрреалізм, постмодернізм і навіть абсурд.
