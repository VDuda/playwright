+++
title = "Ірена Коваль: Я сподівалася на більший прогрес у Галичині"
date = "2015-10-03T13:39:46+02:00"
tags = ["interviews", "barefoot ballerina"]
categories = ["interviews"]
menu = ""
banner = "banners/voice-natalie-interview.png"
+++

*Нещодавно у Львові відбулася презентація нової книги американської письменниці українського походження Ірени Коваль “Балерина без пуантів”. Як народився твір, про те якою бачить пані Ірена Україну та про творчі плани автора – у ексклюзивному інтерв’ю письменниці Вголосу.*
*Пані Ірено, як народилася нова книга?*
Ще коли ми жили у Києві, моя знайома надіслала мені листівку зі зображенням малюнку колумбійського художника – він намалював товсту балерину. Балерина дуже товста, вона стоїть перед дзеркалом і тримає одну ногу у повітрі, а ноги у неї як колоди. От така балерина – дуже інтригуюча, дуже цікава. 
Ця листівка мене дійсно зацікавила. Наш світ на заході поповнюється щораз товстішими людьми. В Америці, наприклад, вже епідемія товстих людей.
*А в Україні?*
Та ви що! Тут тоненькі люди. Як скелети ходять, порівнюючи з американцями. І це все мене спонукало до такої теми. Додам, балерина для мене – найбільш делікатна істота у світі. Вона незахищена. Вона мусить бути чиста духом. І звідси книжка і народилася.
*Ви називаєте “Балерину без пуантів” казкою для дорослих.*
Так, це фантазія для дорослих – від 14 до 99. Сюжет новели такий – одного дня балерина спокушується квадратиком шоколаду. Адже будь-яка смачна їжа – спокуса для них (балерин) і вони мусять дотримуватися жорсткої дієти, з самої молодості. Вони думають лише про те як зберегти фігуру. От така героїня і піддалася спокусі. Вона собі дозволяє той квадратик, і потім ще один, і ще один...
*Це ваш третій твір?*
Так. 
*Коли ви почали писати?*
Як багато письменників, я почала з віршів у шухляду – для себе. У 1990 р. мій чоловік отримав роботу в Німеччині і ми з двома маленькими дітьми виїхали в Європу. Я тоді написала роман, який досі не є опублікований. Напевно, колись він таки побачить світ. Проте я наразі його сховала. 
У 1994 р. ми приїхали до Києва і залишилися в Україні на 13 років. Тоді я взялася за перо серйозно. У той час, коли працювала для BBC, я почала писати для театру. Я спілкувалася з цікавими людьми – від бізнесменів до театралів. Тоді і познайомилася з Богданом Ступкою та іншими режисерами. Хоча я літературознавець, але світ українського театру дуже на мене вплинув. 
*Першою роботою був “Лев і левиця”.*
Я раніше вже хотіла написати про Лева Товстого та його дружину. Тому що я писала докторську по цьому письменнику. Я заглибилася у щоденники Толстого, на основі яких і вийшов твір. До речі, “Лева і левицю” ставили і у Лондоні. 
Додам, у Києві прем’єра п’єси пройшла зі скандалом. Ніхто не міг собі дозволити тоді торкатися генія російської революції. А тут я деконструктувала подружжя Толстих. 
*Згадайте і про створення “Маринованого аристократа”.*
“Маринований аристократ” утворився з київського середовища. Я ходила на київські базари, спостерігала за людьми. Вивчала як українець переходить з комуністичного світу у капіталізм. Як він собі уявляє що це таке. Деякі дуже освічені люди тоді шкарпетки продавали на базарі. Так все і почалося.
Тоді сталася дуже цікава річ. Ваш львівський режисер Алла Бабенко (їй у свій час дуже хотілося поставити “Лева та левицю” – Ірена Коваль) сказала мені: у нас такий знаменитий актор був, який виїхав закордон і працює для старших людей у Нью-Йорку. Історія мене заінтригувала. І я вирішила написати п’єсу про українського актора, якого жінка вигнала закордон – заробити правдиві гроші. Він їде до Лондону і працює для двох британських ексцентриків. Дружина починає йому зраджувати. А він про неї фантазує…
*Україна змінилася з того часу, як ви жили у нас у 90-тих роках. Це безперечно. Але як вона змінилася особисто для вас?*
Зміни великі. Вони є і погані, і хороші. Львів змінився неймовірно. І тут навіть мова не йде про довгі часові рамки. Навіть два роки тому не було такої чистоти, відреставрованих кам’яниць, і взагалі зараз атмосфера у місті космополітична. Точніше європейська. 
*А люди змінилися?*
У нас є родина на Львівщині. У чоловіка біля Самбора, а у мене біля Підкаменя. Раніше це було заміжнє містечко, а тепер село.
*Там тепер фестиваль проводять.*
Дійсно, який?
*Етно-роковий, вже кілька років поспіль.*
Чудово. Однак економічного покращення у житті селян я не зауважила. Я сподівалася, що буде більший прогрес у Галичині. У Львові він є, а по селах люди бідують. 
Однак... Ми були на двох виставах в Києві. Я була просто на сьомому небі – у театрі Франка давали Жадана “Гімн демократичної молоді”. І я зараз дуже хочу книжку прочитати. Страшенно мені сподобалося! З маленького оповідання вони зробили цілу п’єсу на дві дії. Остап Ступка перевершив себе.
У Молодому театрі ми бачили “Московіаду”. Це вже класика. Дуже гарна вистава. Я не знаю як Оксана Забужко може говорити, що український театр у коматозному стані. Я її не розумію. А ваш театр Леся Курбаса? Так що я вважаю, що театр почуває себе непогано. Проте бракує добрих драматургів для театру.
Вони з романів роблять вистави. Та сама “Московіада”, оповідання Жадана – це не п’єси. Потрібні сценаристи також, які би писали сценарії для фільмів. Бракує хороших фільм Україні.
*Кого з українських авторів читаєте?*
Так, як всі, читаю Андруховича, Забужко, читала останню книжку Ліни Костенко. Читаю небагато, але читаю.
*Пані Ірено, які у вас творчі плани?*
Є задумка автобіографічного твору. Більше не хочу говорити, не люблю говорити наперед. Єдине, що додам – книгу мають перекласти на українську мову наступного року.

*Дякую за розмову!
фото: umoloda.kiev.ua*
**Наталка Лотоцька**