+++
title = "«Балерина без пуантів» – казка для «дорослих дітей»"
date = "2015-10-03T13:39:46+02:00"
tags = ["interviews", "barefoot ballerina"]
categories = ["interviews"]
menu = ""
banner = "static/banners/interview-banner.png"
+++

*Фото автора Анна СВЕНТАХ*
**П’ятий рік поспіль ідуть постановки за п’єсами цієї авторки на сценах київських театрів. Письменниця жила в Англії, Америці, Франції, Німеччині та Україні. Американка українського походження з роду Салецьких, магістр літератури, позаштатний журналіст Бі-Бі-Сі, Ірена Коваль презентувала своє нове творіння – фантазію для “дорослих дітей” «Балерина без пуантів».**

Україна вперше про неї почула після виходу п’єс «Лев і Левиця» та «Маринований аристократ», написаних у реалістичній манері. Новела «Балерина без пуантів» – фантасмагорична літературна казка. «Читачі бачать у цьому тексті різне, – каже Ірена Коваль. – Молодь зауважує пошук любові, більш старші люди – реалістичний опис корумпованого світу”.

Американка українського походження зачіпає серйозні проблеми у своєму творі, як-от стосунки батьків та дітей. На думку авторки, сучасні емансиповані мами з мобільним телефоном в одній руці та покет-буком (електронна книга. – А. С.) у іншій не можуть нормально займатися вихованням дітей. Усі події твору подані через змішання лірики та сатири. Цікавим є момент алюзії із біблійною історією гріхопадіння Адама і Єви. Моментом «спокуси» для головної героїні «Балерини без пуантів» Ґабі стає не яблуко, а шматочок шоколаду, після якого дівчина осягає різницю між добром і злом.

Казку-фантазію для дорослих письменниця присвятила своєму чоловікові, британцю українського походження Ігорю Ковалю. Літературний критик, покійна Нора Верховець, прочитавши частину новели Ірени Коваль, сказала її чоловікові: «Дякую, що ти дав можливість Ірені залишатися дорослим дитям».

Ілюстратор «Балерини без пуантів» Сергій Маслобойщиков впорався зі своїм завданням. «Художник-ілюстратор повинен лише навести читачів на зміст книги, – вважає пані Ірена, – бо малюнки для дітей, а ця казка таки для дорослих». Письменниця відзначає і блискучий переклад Петра Таращука, який якісно передав атмосферу твору (Ірена Коваль пише англійською. – А. С.).

Ірена Коваль уже закінчує роман «Відірвані». Праця над твором триває чотири роки. Текст розгортатиметься на двох фронтах – в Україні та Америці – і носитиме автобіографічний характер. У ньому змальовуватиметься зустріч брата і сестри у 1969 році, які ніколи не бачилися до того.

![Ірена Коваль](static/smalls/anna-cventah-interview.jpg)

На фото: Ірена Коваль: “Я – космополіт з глибоким українським корінням”.
